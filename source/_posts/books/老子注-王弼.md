---
title: 老子注-王弼
tags: 
- 道德经
top_img: https://images.pexels.com/photos/1586205/pexels-photo-1586205.jpeg?auto=compress&cs=tinysrgb&dpr=2&h=250
cover: https://images.pexels.com/photos/1586205/pexels-photo-1586205.jpeg?auto=compress&cs=tinysrgb&dpr=2&h=250
categories:
- 读书笔记
date: 2020-08-07
id: lz-wb
---

# 老子注 王弼

## 第一章

**道可道，非常道，名可名，非常名。**

> 可道之道，可名之名，指事造形，非其常也，故不可道，不可名也。

**无名，天地之始；有名，万物之母。**

> 凡有皆始於无，故未形无名之时，则为万物之始。及其有形有名之时，则长之育之，亭之毒之，为其母也。言道以无形无名，始成万物，以始以成，而不知其所以玄之又玄也。

**故常无欲，以观其妙；**

> 妙者，微之极也。万物始於微而后成，始於无而后生，故常无欲空虚，可以观其始物之妙。

**常有欲，以观其徼。**

> 徼，归终也。凡有之为利，必以无为用；欲之所本，适道而后济。故常有欲，可以观其终物之徼也。

**此两者，同出而异名。同谓之玄，玄之又玄，众妙之门。**

> 两者，始与母也。同出者，同出於玄也。异名所施，不可同也，在首则谓之始，在终则谓之母。玄者，冥也，默然无有也，始、母之所出也，不可得而名，故不可言。同名曰玄，而言同谓之玄者，取於不可得而谓之然也。谓之然则不可以定乎一玄而已，则是名则失之远矣，故曰玄之又玄也。众妙皆从同而出，故曰众妙之门也。